# Mikä ihmeen Github ja miten se voi toimia digitaalisena CV:nä työnhaussa

## Git, Github, Gitlab, Bitbucket - mitä ne ovat?

[Git](https://git-scm.com/) on avoimen lähdekoodin versionhallintajärjestelmä, jolla voit hallinnoida esimerkiksi nettisivujen koodia.

Käytännössä omalla koneella on kopio koodista, johon voi tehdä ensin paikallisesti muutoksia tai parannusehdotuksia. Näitä muutoksia voi liittää tai hylätä tarpeen mukaan niin sanottuun pääkehityshaaraan.

Vastaavasti [Github](https://github.com/), [Gitlab](https://about.gitlab.com/) ja [Bitbucket](https://bitbucket.org/) ovat verkkosivustoja, jotka tarjoavat pilvipalvelun Git-versionhallintaa käyttäville projekteille, kuten verkkosivujen koodille.

Omat [Githubin koodini](https://github.com/samikeijonen?tab=repositories) vaihtelevat aivan laidasta laitaan.

- Esityksiä, kuten tämä.
- Kokonaisia verkkosivustoja.
- Pieniä testejä.
- Hyödyllisiä (ainakin itselle) koodinpätkiä, joita voi käyttää uudelleen.
- Forkkeja (mikä lie suomeksi?) muiden töistä.
- jne.

## Github CV:nä

Itse olen tiedostomatta rakentanut digitaalista CV:tä Githubiin. Kärjistettynä voisi todeta, että kaikki koodi mikä jokseenkin toimii, löytyy Githubista. Vaikka koodi ei toimisikaan vuosien jälkeen, niin ei siitä haittaakaan voi olla oman työuran kannalta. Näkyypähän yrittämisen meininki, jos ei mitään muuta.

Githubin koodit johti vuoden 2018 keväällä yhteydenottoon sähköpostilla, että olenko kiinnostunut työskentelemään 10up-nimisessä yrityksessä. Kieltäydyin kohteliaasti muutaman kerran ennen kuin suostuin haastatteluihin. Ja muutaman käänteen jälkeen siirryin heille töihin.

Suurin syy työnantajan kiinnostukseen omalta osaltani oli [Gutenberg editorin](https://github.com/WordPress/gutenberg) rakentamiseen osallistuminen. Tämä on malliesimerkki missä tuhannet ihmiset ympäri maapalloa osallistuvat jollakin tavalla tuotteen tekemiseen. 

Kontribuution ei tarvitse olla pelkkää koodaamista, vaan myös esimerkiksi testaaminen tai dokumentaation kirjoittaminen ovat yhtä tärkeitä.

## Github digitaalisena portfoliona vinkkejä

Monesti olen kuullut, että "en mie viitti sinne mitään laittaa, kun on niin paskaa koodia". No niinhän se on aluksi kaikilla. Mutta

> parempi paskaa koodia Githubissa kuin ...

Toinen mitä kuulee usein on: "Olen tässä rakentamassa uutta CMS:ää. Ihan tässä parin vuoden sisällä pitäs olla valmista, ja laitan koodin sitten julkiseksi Githubiin."

Niin justiinsa. Et muuten tuota projektia tule koskaan saamaan valmiiksi ja jäälleen Github-tili loistaa tyhjyyttään.

Kannattaa täten aloittaa jostakin pienestä.

- Jos osallistut johonkin koulutukseen tai workshoppiin, niin julkaise harjoitustyöt Githubissa.
- Omat verkkosivut, WordPress-teema tai vastaava.
- Pieniä, mielellään toimivia, ohjelmia oli ohjelmointikieli mikä tahansa.
- Muista lisätä `readme.md`-tiedosto, jotta muut voivat nopeasti vilkaista mistä on kyse.
- Toisten töiden forkkaus, johon teet ensialkuun pieniä korjauksia.

## Mitä hyötyä?

Työpaikkahaastatteluissa kysytään yleensä peruskysymykset:

> Osaatko koodata?

> Minkälaista koodia olet tehnyt aiemmin?

Github portfolion avulla ei tarvitse kuin lähettää linkki omalle tilille.

Työnantajat voivat Github-tililtä nähdä

- monipuolisen osaamisesi.
- valmiita ratkaisuja. 
- miten olet ratkaissut ongelmia.
- koodin luettavuuden. 
- dokumentaation (muista `readme.md`).

## Lyhyesti

**Näytä osaamisesi!**
